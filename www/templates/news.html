<ion-view view-title="News">
    <ion-content>

        <h1>กพท.วางกฎคุม 'ตุ๊กตาลูกเทพ' สั่งห้ามขายตั๋ว ให้ถือเป็นสัมภาระ</h1>

        <p>กพท.จัดประชุม สายการบิน-สนามบิน 27 ม.ค.นี้ วางกฎคุมตุ๊กตาลูกเทพขึ้นเครื่องบิน เตรียมออกกฎเข้มให้สถานะ ตุ๊กตาลูกเทพเป็นสัมภาระ ห้ามเปิดให้จองตั๋วเฉพาะ ชี้ตอนเครื่องขึ้นลงต้องจับยัดใต้โต๊ะ...

            เมื่อวันที่ 26 ม.ค. นายอาคม เติมพิทยาไพสิฐ รมว.คมนาคม เปิดเผยว่า ได้มอบหมายให้ นายจุฬา สุขมานพ ผู้อำนวยการสำนักงานการบินพลเรือนแห่งประเทศไทย (กพท.) เชิญตัวแทนสายการบินและสนามบินที่ให้บริการในไทย มาทำความเข้าใจเกี่ยวกับแนวทางปฏิบัติการในการนำตุ๊กตาลูกเทพขึ้นเครื่องบิน ในวันที่ 27 ม.ค. นี้ เพื่อให้มีหลักปฏิบัติเดียวกันและมีความสอดคล้องกับมาตรฐานความปลอดภัยด้านการบินในระดับสากล โดยเบื้องต้นผู้โดยสารสามารถนำตุ๊กตาลูกเทพขึ้นเครื่องบินได้ ไม่ได้ได้ขัดกับระเบียบความปลอดภัย ตามหลักการขององค์การการบินพลเรือนระหว่างประเทศ (ไอซีเอโอ) แต่อาจต้องจัดเก็บให้เรียบร้อยและไม่ส่งผลกระทบต่อระบบรักษาความปลอดภัยภายในตัวเครื่องบิน

            ส่วนกรณีตำรวจตรวจพบยาบ้า 200 เม็ด ซุกซ่อนอยู่ในตุ๊กตาลูกเทพ ในที่อากาศยานเชียงใหม่ ถือเป็นเรื่องต้องระวังและต้องช่วยกันสอดส่องดูแลไม่ให้เกิดขึ้น ไม่เฉพาะเรื่องของการซุกซ่อนยาเสพติดเท่านั้น ต้องระวังเรื่องความปลอดภัยด้วยเพราะขณะนี้โลกเกิดสถานการณ์ความไม่สงบจำนวนมาก

            ด้าน นายจุฬา ผู้อำนวยการสำนักงานการบินพลเรือนแห่งประเทศไทย (กพท.)กล่าวว่า เตรียมลงนามออกประกาศซักซ้อมความเข้าใจเกี่ยวกับวิธีปฏิบัติในการนำตุ๊กตาลูกเทพขึ้นเครื่องบิน โดยเบื้องต้นประกาศสถานะให้ตุ๊กตาลูกเทพเป็นสัมภาระ ไม่ใช่ผู้โดยสาร เพราะตามกติกาการบินสากลกำหนดให้ผู้โดยสารต้องเป็นคนเท่านั้น ดังนั้น ต่อไปห้ามสายการบินเปิดขายตั๋วโดยสารพิเศษเป็นการเฉพาะให้กับตุ๊กตาลูกเทพ รวมทั้งห้ามใส่รหัสตุ๊กตาลูกเทพเป็นการเฉพาะระบุในตั๋วโดยสาร แต่ผู้โดยสารยังสามารถซื้อตั๋วเพิ่มให้ตุ๊กตาลูกเทพได้ ในฐานะที่เป็นสัมภาระวางไว้บนที่นั่ง โดยใช้ชื่อผู้โดยสารจองซื้อ

            "ผู้โดยสารที่นำตุ๊กตาลูกเทพขึ้นเครื่องบินและไม่ได้ซื้อตั๋วเพิ่ม ต้องปฏิบัติตามกฎระเบียบการจัดเก็บสัมภาระบนเครื่องบินอย่างเคร่งครัด โดยระหว่างที่เครื่องบิน บินขึ้นหรือลง ต้องนำสัมภาระหรือตุ๊กตาลูกเทพไปจัดเก็บไว้บริเวณใต้ที่นั่ง หรือจัดเก็บภายในที่เก็บสัมภาระบริเวณเหนือศีรษะให้เรียบร้อย หากฝ่าฝืนไม่ปฏิบัติตามจะถือว่ามีความผิดตามกฎหมายทันที ตามความผิดมาตรา 7 ของ พ.ร.บ. ว่าด้วยความผิดบางประการต่อการเดินอากาศ พ.ศ. 2558 มีโทษจำคุกไม่เกิน 1 ปี ปรับไม่เกิน 4 หมื่นบาท หรือทั้งจำทั้งปรับ" นายจุฬา กล่าว

            เมื่อถามว่าผู้โดยสารที่นั่งใกล้ตุ๊กตาลูกเทพขอเปลี่ยนที่นั่งได้หรือไม่ นายจุฬา กล่าวว่า เรื่องนี้มีการสอบถามกันมามาก ซึ่งเบื้องต้นแนะนำให้ผู้โดยสารแจ้งเคาน์เตอร์สายการบินก่อนเช็กอินว่าไม่ต้องการที่นั่งใกล้ตุ๊กตาลูกเทพ และในการประชุมซักซ้อมแนวทางปฏิบัติการนำตุ๊กตาลูกเทพขึ้นเครื่องบินร่วมกับสายการบิน และสนามบินทั่วประเทศวันที่ 27 ม.ค.นี้ จะมีการนำประเด็นนี้ขึ้นหารือด้วย ซึ่งอาจมีการเสนอให้จัดโซนที่นั่งให้ผู้โดยสารตุ๊กตาลูกเทพนั่งโซนเดียวกัน หรือนั่งติดริมหน้าตาเพื่อไม่ให้รบกวนผู้โดยสารรายอื่น รวมถึงการขอย้ายที่นั่ง การจองตั๋วของตุ๊กตาลูกเทพด้วย

            นายจุฬา กล่าวต่อถึงแนวทางการตรวจสอบความปลอดภัยตุ๊กตาลูกเทพก่อนนำขึ้นเครื่องบินว่า ผู้โดยสารต้องนำตุ๊กตาลูกเทพผ่านเครื่องเอกซเรย์หาวัตถุอันตรายตามปกติแบบไม่มีข้อยกเว้น เพราะถือเป็นสัมภาระชนิดหนึ่ง หากตรวจพบวัตถุต้องห้ามอาจถูกสนามบินยึดไว้ ส่วนกรณีมีการใส่เมล็ดพืชมงคลบางชนิดเข้าไปในตัวตุ๊กตาลูกเทพ เพื่อสื่อถึงความอุดมสมบูรณ์ ขอเตือนว่าอาจถูกบางประเทศ เช่น แถบยุโรป และออสเตรเลีย อาจเรียกตรวจความปลอดภัยเป็นกรณีพิเศษ ตามกฎหมายว่าด้วนการกักกันพืชและสัตว์ ซึ่งเป็นระเบียบปฏิบัติด้านสุขอนามัยที่เกี่ยวข้องกับมาตรการการควบคุมและป้องกันการแพร่ระบาดของเชื้อโรค ที่เกิดจากพืชและสัตว์ได้

            นายทนงศักดิ์ พงษ์ประเสริฐ หัวหน้าหน่วย กลุ่มธุรกิจการเดินรถ การรถไฟแห่งประเทศไทย(ร.ฟ.ท.) กล่าวว่า ขณะนี้ ร.ฟ.ท.ยังไม่มีมาตรการอะไรออกมาเป็นพิเศษเกี่ยวกับการนำลูกเทพขึ้นรถไฟ และยังไม่มีนโยบายให้จองที่นั่งสำหรับลูกเทพ ผู้ที่นำตุ๊กตาลูกเทพเดินทางไปด้วย ก็สามารถนำขึ้นไปได้เหมือนสัมภาระอื่นตามปกติ.</p>
    </ion-content>
</ion-view>
